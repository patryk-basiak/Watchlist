Rychvald byl tradičně součástí Těšínského knížectví, které bylo ale za vlády Václava III. silně zadlužené vinou špatného hospodaření spoluvládce Bedřicha Kazimíra a kníže musel část panství (ve kterém ležel i Rychvald) prodat.[1] Kupcem se v roce 1573 stal Burian Barský z Baště. Jeho syn Bernard si o rok později zvolil za své sídlo právě Rychvald, kde si v letech 1575–1577 nechal vystavět rozlehlý patrový zámek.[2]

Rod Barských držel Rychvald až do roku 1630, poté panství vlastnily další těšínské rody jako:

Tlukové z Tošanovic
Haugvicové z Biskupic
Vrbnové
Freudenthalové
Gašínové z Rosenbergu
V polovině 18. století Gašínové prodali z důvodů špatné finanční situace Rychvald baronu Janu Václavu Mönnichovi. Ten měl pouze jedinou dceru Annu Marii Teklu, které odkázal veškeré své jmění. Anna Maria se v roce 1791 provdala za hraběte Jana Josefa Lariše ze Lhoty, kterému přinesla své zděděné jmění jako věno. Takto mj. vznikl šlechtický rod Larisch-Mönnich.

Jan Josef a Anna Marie Tekla měli syna Heindricha (Jindřicha) a ten měl s Henriettou von Haugwitz syna Eugena (Evžena) Larisch-Mönnich[3] který se svojí dcerou Franziskou von Larisch-Mönnich ve 2. polovině 19. století postupně účelně přestavovali zámek. Navíc díky snaze Eugena byla v roce 1869 zřízena před zámkem železniční zastávka Košicko-bohumínské dráhy Reichwaldau Schloß (Rychvald-zámek). Franziska poté Rychvald přinesla jako věno svému manželovi knížeti Ernstovi Rüdigerovi von Starhemberg.

V letech 1903–1945 byl zámek spolu s panstvím v držení Starhembergů. Posledním šlechtickým majitelem zámku a panství byl syn Ernsta Rüdigera a Franzisky Georg Adam von Starhemberg se svou ženou Annou Agnes. Na zámku se jim také v roce 1936 narodila dcera Friederike (Friderika). Po roce 1945 Starhembergové odešli do Rakouska.