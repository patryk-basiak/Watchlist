Od roku 1453 měl rakouský arcivévoda pravomoc udělovat tituly a hodnosti také neurozeným osobám, podobně, jako činili např. salcburští arcibiskupové, jelikož Salcburské biskupské knížectví zůstávalo nezávislým územím. Kromě císaře Svaté říše (úřad, který v letech 1438 až 1806 téměř nepřetržitě drželi arcivévodové z habsburské dynastie), mělo takovou pravomoc jen několik málo regionálních vládců v císařství. V době absolutismu, šlechta sídlící ve městech se pozvolna měnila v dvorní šlechtu (Hofadel). Služba u dvora se stala primárním cílem šlechty. V rámci dvora se vytvořil okruh osob blízkých panovníkovi, zvaný 100 Familien (100 rodin), který disponoval značnou mocí a majetky. Zároveň s tím měla tato skupina značný vliv u dvora, a hrál tak významnou roli v politice a diplomacii země.

Po zániku Svaté říše římské v roce 1806, Habsburští panovníci, kteří byli od roku 1804 rakouskými císaři, nadále povyšovali některé osobnosti do šlechtického stavu až do konce monarchie v roce 1918. Některé z urozených rodin dokonce získaly dědičné zasedací právo v Panské sněmovně (Herrenhaus), horní komoře Říšské rady (Reichsrat). Příslušníci šlechty z dříve suverénních států jako např. země v severní Itálii (Benátsko, Mantova, Milán) byli rovněž uznáváni úřady a směli si ponechat svůj titul a práva.

Zrušení šlechty v Rakousku
V roce 1919 byly vydány dva zvláštní zákony, týkající se zrušení aristokracie v Rakousku:

tzv. "Habsburský zákon" ("Habsburgergesetz"), který měl za cíl detronizovat a vyhostit členy habsburského rodu a zkonfiskovat jejich majetek,
a po něm následoval v témže roce tzv. "Zákon o zrušení šlechty" ("Adelsaufhebungsgesetz"), který měl zrušit také šlechtu a její privilegia, zakázat tituly a šlechtická jména v Rakousku. [pozn. 1]
Naproti tomu v jiných evropských monarchiích, smějí rakouské šlechtické rody užívat svůj titul stejně jako aristokratické předložky jako von a zu ve jméně a náleží jim šlechtický status. Například jméno následníka rakousko-uherského trůnu v samotném Rakousku zní pouze Karl Habsburg-Lothringen, kdežto například v Belgii jeho jméno zní arcivévoda Karel Rakouský.

To může být v některých případech matoucí, jelikož potomci šlechtických rodů bývají v zahraničí běžně oslovováni či uváděni plným jménem včetně šlechtických titulů. Často také mají členové šlechtických rodin vícero občanství. To byl také případ Otto Habsburského (prvorozeného syna posledního rakouského císaře a otce Karla Habsbursko-Lotrinského), který byl zároveň německým občanem.

Zejména příslušníci nižší šlechty (jako zaměstnanci veřejné správy) považovali radikální krok zrušení jako ponižující, neboť jejich úsilí vynaložené na dosažení šlechtického titulu byl způsob, jak dosáhnout větší společenské stability a zabezpečení svých rodin. Příslušníci vyšší šlechty formální zrušení titulů přijali o poznání lépe. Přišli sice o své tituly a privilegia, zůstaly jim však jejich společenské vazby a postavení, způsoby i majetky.