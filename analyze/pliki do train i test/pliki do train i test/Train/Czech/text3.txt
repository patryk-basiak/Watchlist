Teplokrevnost neboli homoiotermie je schopnost živočichů zajišťovat teplotní homeostázu, tedy udržovat svou tělesnou teplotu na konstantní úrovni. To zahrnuje jak schopnost ochlazování, tak i vytváření většího množství tělesného tepla. Teplokrevní živočichové ovládají svou tělesnou teplotu především řízením svého metabolismu (tj. zrychlují metabolismus, jakmile se okolní teplota začne snižovat).
Je možné, že teplokrevnost se u suchozemských čtvernožců vyvinula v přímé souvislosti s rodičovskou péčí o mláďata.[1] Příčinou mohou být i změny, které přinesly i permské vymírání.[2]
Podle výzkumů stavby vnitřního ucha pravěkých mammaliaformů je možné usuzovat na vznik endotermie v období pozdního triasu, a to v souvislosti se změnami klimatu.