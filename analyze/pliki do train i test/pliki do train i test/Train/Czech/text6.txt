Peří (lat. pennae) či opeření je tělní pokryv ptáků, u kterých představuje jeden ze základních morfologických znaků. Opeření se objevilo i u mnoha dinosaurů.[1] Peří je složeno z jednotlivých per, což je kožní derivát tvořený zrohovatělou pokožkou.
Peří je pro ptáky naprosto nezbytné. Je účinným tepelným izolantem a umožňuje tak ptákům udržovat jejich vysokou tělesnou teplotu. Také tvoří konturu ptačího těla, plochu křídel a ocasu a zároveň je velmi lehké – peří umožňuje ptákům let. Barva peří a opeření těla je významným druhově specifickým znakem a u mnoha druhů patří rozdíly v barvě peří ke znakům pohlavního dimorfismu.